Lo scopo delle simulazioni di attacco e random failure nei confronti delle reti in analisi è condurre uno studio approfondito sulle loro grandezze statistiche e topologiche, e in particolar modo sul loro andamento sotto caduta dei nodi random o mirata.  
Con questo intento, inizialmente è stata utilizzata *networkx*, una libreria di Python piuttosto completa dedicata alle reti. Tuttavia questa si è rivelata una scelta sbagliata, in quanto networkx non è particolarmente ottimizzata sull'efficienza di calcolo: mentre le funzioni di generazione e manipolazione delle reti siano molto veloci, quando si vanno a usare le funzioni più pesanti dal punto di vista del calcolo, come per esempio quella per determinare il diametro della rete, networkx appare non soddisfacente.  
Per esempio, solo la prima analisi sulle grandezze $D$, $\langle l \rangle$, $C$ e dimensione del $GC$ impiegava solo con la rete Tre (la più piccola, $\sim1400$ nodi) 20 secondi e con la rete Wind (la più grande con $\sim2350$ nodi) impiega ben 2.5 minuti, con una previsione di ore di calcolo per la progressiva distruzione e analisi percolativa delle reti piccole, e tempi esponenzialmente più grandi per lo studio della rete complessiva. Come già detto la prima soluzione a questo problema è stata tentare una parallelizzazione del codice in Python. Dato che networkx non supporta il calcolo parallelo, si è tentato di parallelizzare le funzioni di attacco e random failure. Tuttavia, è impossibile mappare le funzioni di rimozione nodi con il metodo sequenziale che è stato scelto: per l'iterazione successiva è necessario avere la rete nuova senza i nodi dell'iterazione precedente. 
Un possibile metodo per ovviare a ciò sarebbe potuto essere calcolare e salvare in memoria tutte le reti a tutte le iterazioni e successivamente usare delle funzioni parallelizzabili per l'analisi. Tuttavia con networkx la richiesta di tempo di calcolo rimane comunque alta e si aggiungerebbe anche il problema della memoria.
L'unica via praticabile è stata ripiegare su *graph_tool*, una libreria meno user-friendly ma estremamente più efficiente e sopratutto impostata di default sul calcolo parallelo. Non solo le funzioni di analisi topologica e statistica sono molto più veloci di per sé rispetto a networkx, ma la possibilità di usarle in parallelo ci ha permesso di fare calcoli con una velocità più di 60 volte maggiore con le singole funzioni. Considerato ciò, il codice per lo studio percolativo delle reti è stato convertito per poter usare la nuova libreria.  
Alla fine, per l'analisi completa delle reti sotto attacco e random failure, con lo studio di $D$, $\langle l \rangle$, $C$, \langle k \rangle, dimensioni GC e criterio di soglia percolativa (andamento di $\langle k^2 \rangle / \langle k \rangle$) in funzione dei nodi rimossi, da una previsione di parecchie ore di tempo di calcolo si è passati a circa $3/4$ d'ora, con un risparmio di tempo di circa un fattore 10.